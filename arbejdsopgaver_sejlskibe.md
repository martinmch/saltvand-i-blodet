# Gå om bord

 Her i "Gå om bord" kan man løse en masse spændende opgaver. Lige herunder er der
 arbejdsopgaver beregnet til elever i 7.-10.klasse. Læreren kan finde vejledninger til
 arbejdsopgaverne i menuen "Til lærere". Elever, og andre interesserede, kan også løse
 sjov quiz - så Gå om bord.

## Arbejdsopgaver

**Sømandssange**

Sammen med jeres lærer finder i nogle sømandssange fra Danmark, udlandet eller begge dele.

I grupper diskuterer i så det billede, som sangene fremstiller af sømanden og livet på
søen. I kan bl.a. forsøge at svare på følgende spørgsmål:

* Hvilket billede tegner sangene af sømanden og livet på søen/ i land?
* Er det positivt, negativt eller neutralt?
    * Hvorfor?
* Er der forskel på livsbillederne fra periode til periode – kan man med andre ord aflæse forskelle på de sømandsuniverser, der tegnes, set i forhold til de årstal, sangene er blevet til i?

* Hvordan er forholdet mellem teksternes sømandsbillede og det billede, man kan læse frem af Saltvand i blodet?
* Er der ligheder og forskelle?
    * Hvor og hvorfor?

Hvis I har mulighed for at høre sangene fremført, kan I
svare på følgende:

* Hvad karakteriserer melodierne og instrumenteringerne?
* Hvorfor anvendes de pågældende instrumenter?
* Passer musik og tekst sammen?

Drøft det, I når frem til, med resten af klassen.
Syng selv nogle af sangene i klassen.

** S\o fart i sproget**

Nedenfor ser du en række eksempler på ord og udtryk fra søfarten. Men de skal forstås i
overført betydning. Drøft i grupper eller i klassen, hvad de forskellige ord og udtryk
oprindelig betød – og hvad de betyder i den sammenhæng, de indgår i her. Drøft også,
hvordan det kan være, at noget overlever i sproget, selv om det ikke længere findes som
realitet i den ydre verden.

Ordene, du skal lægge mærke til, er skrevet i *kursiv*. Forsøg selv at finde på flere
eksempler.

1) Journalisten *kølhalede*; politikeren for åben skærm.

2) Kære elever, I laver ikke så meget for tiden, så nu må vi hellere se *at få fyret op
    under kedlerne!*

3) Hun var meget træt, så hun *gik tidlig til køjs.*

4) Vi har hjulpet ham mange gange i gruppen, men nu gider vi ikke mere; han må *sejle
   sin egen sø* fremover!

5) Skal vi ikke *splejse* til en tur i biffen?

6) Det var en fed fest i går – hold op, *hvor bølgerne gik højt!* Klokken 3 *gik jeg
   i dørken!*

7) Vi har arbejdet længe med projektet, så nu håber vi bare, at *det kommer
   sikkert i havn.*

8) Du har lavet en god besvarelse, men den har dog lidt *slagside*, fordi du har
   gjort for meget ud af at beskrive i stedet for at analysere.

9) Jeg talte med hende forleden, og jeg skal love for, at hun har *vind i
   sejlene* for tiden.

10) Peter, du er *tovholder* på projektet. Hans, du skal derimod *føre logbog.*

11) Jeg har ikke lyst til at være med i denne gruppe mere, for jeg føler, at
    jeg hele tiden *ligger i kølvandet* på de andre.

12) Han var ked af det og *druknede sine sorger* i spiritus.

13) Han så længselsfuldt efter hende; det var den skønneste *skude*, han
    længe havde set.

**Brev hjem til de k\ae re**

Du er ude at sejle i enten sejlskibenes eller dampskibenes epoke. Vælg en af epokerne.

Nu skal du vælge en sejlrute for skibet. Her bliver det nok nødvendigt at bruge et
atlas. Bedst er det med en kopi, som du kan tegne ruten ind på.

Når du har gjort det, skal du forestille dig, at du er en person om bord på skibet.
Denne person vil skrive hjem til sine kære. Find ud af, hvilken person du er, og
hvilken rolle denne person har om bord. Find også ud af, hvor i Danmark personens
familie bor.

Vælg et sted, hvor skibet befinder sig, da du skriver. Det kan være på vej fra et sted
til et andet – eller det kan ligge i havn.

Skriv nu et brev hjem, som om du var den person, du har valgt. Du kan f.eks. skrive om,
hvad personen har oplevet, om livet om bord – eller hvad med en forelskelse, da skibet
ligger i fremmed havn? Du har frit valg på alle hylder! Sørg for, at det fremgår af
teksten, hvor du befinder dig. Du kan hente inspiration i teksterne under den epoke, du
har valgt (sejlskibe eller dampskibe).

Når du er færdig, skal du læse dit brev op for en gruppe eller for klassen. Det kommer
an på, hvad der er aftalt med din lærer.

**Historierouletten**

Nedenfor ser du seks kasser. Hver kasse har en overskrift, der betegner noget, der er
vigtigt i næsten enhver historie. I hver kasse er der seks muligheder. Du skal med en
terning rafle dig til, hvilken af mulighederne du skal bruge. Men efter hver oplysning, du
har fået, skal du beslutte dig for, hvordan den skal indgå i fortællingen, du er ved at
bygge op – og du skal anvende det, du har noteret dig i forbindelse med hver oplysning.
Når alle oplysninger er angivet, skal du beslutte dig for en genre (skipperskrøne,
historisk fortælling, kærlighedshistorie, krimi, filmmanuskript, hørespil, tegneserie,
gyser osv.). Det kan dog godt være, at din lærer beder dig om at skrive i en ganske
bestemt genre – og stiller krav om historiens længde. Derefter skriver du din historie,
der senere skal læses op for klassen.

Muligvis skal du arbejde i en gruppe om at skrive historien – det afgør din lærer.

\begin{mdframed}
\textbf{Sted og \aa r}

1. P\aa d\ae kket af et sejlskib i 1872

2. I messen på et containerskib i 2007

3. I havnen i Brighton i 1904

4. På dækket på en coaster nær Ækvator 1972

5. I maskinrummet på et dampskib 1914

6. I havnen i Marstal i 1880

Gør lokaliteten helt klar. Hvordan ser den ud? Hvordan er den eventuelle indretning?
Hvordan ser omgivelserne ud? Hvilken rolle spiller årstallet?

Tegn gerne skitser.
\end{mdframed}
\begin{mdframed}
\textbf{\AA rstid og tid p\aa d\o gnet}

1. En nat i oktober

2. Juleaften kl. 19

3. En forårsmorgen lige før solopgang

4. Nytårsaften kl. 23

5. En eftermiddag i juli

6. Kl. 12 en dag lige efter påske

Hvordan er vejret? Hvordan er temperaturen (indenfor, udenfor eller begge dele –
afhængigt af oplysningen i kassen ovenfor)? Overvej lysforholdene, lyde og lugte.
\end{mdframed}
\begin{mdframed}
\textbf{Hovedpersonerne}

1. En mand på 17 år og en på 50 år

2. To mænd på 30 år og en kvinde på 75 år

3. En kvinde på 28 år og en mand på 32 år

4. En dreng på 14 år, en mand på 16 år og en mand på 45 år.

5. To drenge på 12 år, en mand på 37 år og en kvinde på 36 år

6. To mænd på 25 år og to mænd på 40 år

Er personerne til stede på lokaliteten – eller bliver der eventuelt blot tænkt på dem?
Hvordan er personernes sociale position? Hvordan ser de ud? Hvordan er deres indbyrdes
relationer socialt, magtmæssigt, familiemæssigt og følelsesmæssigt?
\end{mdframed}
\begin{mdframed}
\textbf{Konflikten}

1. To modsatrettede holdninger i synet på ledelsen om bord står over for hinanden

2. Der er opstået uenighed om en kvinde

3. En af personerne er blevet grebet i en løgn

4. Der er optakt til ballade over forholdene om bord. (Dette gælder også, selv om skibet
ligger i havn)

5. Skibet er ved at synke, men personerne er ikke enige om årsagen

6. En af personerne føler, at de andre bevidst mobber ham/hende

Fordel konfliktens roller mellem de tilstedeværende i historien. Konstruer en forhistorie,
der har ført frem til situationen nu. Fastlæg personernes karaktertræk.
\end{mdframed}
\begin{mdframed}
\textbf{Klimaks}

Det dramatiske højdepunkt (klimaks) nås, da:

1. Der kommer en besked, som vender op og ned på det hele

2. En af personerne begynder at græde

3. En af personerne begynder at le højt

4. Man pludselig finder et våben

5. En af personerne giver en anden en lussing

6. En af personerne opdager, at han/hun har taget grueligt fejl

Skitser de enkelte faser i hovedscenens forløb.
\end{mdframed}
\begin{mdframed}
\textbf{Genre og opbygning}

Overvej, hvilken genre jeres historie vil fungere bedst i - med mindre, at jeres lærer har
stillet krav om en bestemt genre.

Skrive et kort handlingsreferat, der viser, hvordan historien skal bygges op. Tag stilling
til, hvor bredt forhistorien og miljøet skal skildres. Tag stilling til fortælletekniske
forhold; de vil naturligvis være afhængige af det valgte medium (skrift, lyd, billede,
tegninger m.m.).
\end{mdframed}

**Kildekritik**

En historisk kilde er en rest, som vi har tilbage af fortiden. En kilde kan være et stykke
tovværk, et skibsvrag, et stykke værktøj, et maleri, et brev, et foto, en film, en
madopskrift, en erindringsbog, en bog om 2. Verdenskrig…

Når du skal finde ud af, hvad en kilde kan fortælle om fortiden, er der nogle spørgsmål,
som man kan bruge til at analysere den med.

I kan arbejde i mindre grupper med den følgende opgave.

I skal først finde en kilde, som har noget med søfart at gøre. Måske har I fået udleveret
en af jeres lærer, eller også kan I finde et billede eller en tekst på biblioteket eller i
Saltvand i blodet.

Når I har en kilde, skal I prøve at analysere den ved at besvare disse spørgsmål:


* Hvad fortæller kilden noget om?
* Hvad kan den bruges til at belyse?
* Er kilden ægte?
* Hvem har skrevet den?
* Har forfatteren selv oplevet det, han/hun skriver om?
* Hvem har ellers oplevet det?
* Er kilden skrevet på baggrund af andre tekster?
* Hvilken historisk tid er kilden skrevet i?
* Hvordan påvirker det kilden?
* Har kilden et bestemt syn på det, den handler om?
* Forekommer kilden generelt troværdig?
* Er de faktuelle oplysninger i kilden korrekte?
* Hvad er den samlede vurdering af kilden?

Når I er færdige med spørgsmålene, skal I lave en planche, der viser resultatet af
analysen: Lim kilden fast på midten af et stort stykke karton.

Rundt om kilden skal I nu skrive de vigtigste resultater fra jeres analyse. I skal
forbinde hvert resultat til det sted i kilden, som I synes særlig godt viser svaret på det
pågældende spørgsmål (se spørgsmålene ovenfor).

Det kan for eksempel være spørgsmålet, om forfatteren selv har oplevet det, som han eller
hun skriver om.  Eller det kan være spørgsmålet, om kilden har et bestemt syn på det, som
den handler om.

Når I er færdige med planchen, skal I præsentere den for resten af klassen. I skal
argumentere for, hvorfor I har tolket kilden, som I har. Resten af klassen kan foreslå
andre fortolkninger. Hvem har ret?

**Den historiske biografi**

Du kender sikkert skibsrederen Mærsk McKinney Møller. Men hvem er han egentlig? En
storsindet gavegiver? En stenrig olding? En fæl kapitalist? En legendarisk industrileder?
En nær ven af kongefamilien?

Svaret kommer an på, hvem du spørger. Du har af din lærer fået udleveret tekster fra to
forskellige bøger om Mærsk. Læs dem.

I kan arbejde i grupper med den følgende opgave:

Prøv at bevare spørgsmålene nedenfor:

* Sammenlign de to skildringer af Mærsk McKinney-Møller. Hvilke forskelle er der i deres
  skildring af personen Mærsk?
* Find konkrete eksempler i de to tekster, der viser forskellene, for eksempel
  gennem bestemte tillægsord og sproglige vendinger.
* Hvilke personlige egenskaber tillægges Mærsk i hver af de to tekster?
* Hvorfor mon der er forskel på de to teksters skildring af Mærsk?
* Hvilken skildring ligger tættest på jeres forhåndsbillede af Mærsk?
* Ændrer teksterne jeres billede af Mærsk sig? På hvilken måde?

Når I er færdige med spørgsmålene, er I klar til at gå videre. I de næste spørgsmål skal I
prøve at se nogle sammenhænge mellem Mærsks liv og søfarten i Danmark. Prøv at besvare
disse spørgsmål:

* Hvordan ser billedet af Mærsk McKinney-Møller ud i forhold til livet om bord på Mærsks
  containerskibe, som det tegnes i Saltvand i blodet?
* Hvad fortæller det om forskelle i levevilkår, magtfordeling og økonomiske goder
  mellem forskellige personer i søfartens verden?
* Afspejler det mere generelle forhold i det danske samfund?

Til sidst skal I prøve at forestille jer en menig sømand fra containerskibsperioden, som I
har set og læst om i Saltvand i blodet. Skriv en kort biografi om ham – eller hende.
Hvilke ord og sproglige vendinger bruger I til at beskrive ham – eller hende? Hvorfor har
I valgt netop de ord og sproglige vendinger?

Når I er færdige med biografien, skal en af jer læse den op for klassen. I skal fortælle
klassen, hvorfor I har valgt netop den person at skrive om - og om jeres valg af ord og
vendinger.

**Radiomontage/-drama**

Med jeres lærer skal I drøfte, hvad en radiomontage og et radiodrama er.

Derefter skal I selv lave en radiomontage (med virkemidler fra radiodramaet) i grupper. I
skal bruge computere til opgaven. Lydprogrammet Audacity er velegnet. Det kan I downloade
gratis fra nettet. I kan også finde både danske og udenlandske vejledninger til programmet
ved at google på nettet.

Inden I skal lave jeres montage, bør I kende de nedenstående begreber. Jeres lærer vil
informere jer om, hvordan I skal arbejde med dem – og hvornår I skal gå i gang med at lave
montagen.

Når I er færdige, skal I afspille jeres radiomontager for hinanden og analysere og vurdere
resultaterne. I analysen kan det være klogt at skelne mellem handlingsplan og
fortælleplan. På handlingsplanet er de lyde, som knytter sig til selve det rum og den
historie, der fortælles.

*Overordnet montagetype:*

Hvad vælger I?

Den gammeldags radiomontage, hvor intervieweren er mikrofonholder og selv indgår i
montagen, eller

den moderne radiomontage, hvor tilrettelæggeren mere er som en programmør, der klipper
udsendelsen sammen uden selv at indgå i den?

*Undergenre:*

Hvilken af disse undergenrer vælger I? Alle fire undergenrer kan bruges i forbindelse med
Saltvand i blodet.

Den litterære montage, hvor en person (i radioen ofte en skolet skuespiller) læser breve,
udsnit fra dagbøger og andre dokumenter højt. (Her kan eleverne jo selv konstruere nogle
dokumenter – eller benytte sig af de mange beretninger fra Saltvand i blodet).

Personmontagen, hvor en hovedperson interviewes – og andre bipersoner interviewes for at
belyse hovedpersonen.

Sagsmontagen, hvor det er emnet og ikke personerne, der er det væsentlige. I denne
sammenhæng kunne sagen f. eks. være de måske stressende forhold i messen om bord på en
coaster.

Miljø- og stedmontagen, hvor det er miljøet eller stedet, der så at sige er hovedperson. I
denne sammenhæng kunne det være en belysning af hele livet om bord på et sejlskib.

*Stof:*

Samtidig med, at I beslutter jer for en undergenre, finder I ud af, hvad jeres beretning,
skildring eller sag overhovedet skal handle om. Til indholdet kan I hente inspiration i
Saltvand i blodet. Det er vigtigt, at I grundigt taler igennem, hvilke muligheder der
ligger i jeres valg, og hvordan I kan gøre montagen sanselig: Hvordan ser personerne
og/eller miljøet ud? Hvordan får vi lytterne til at se personerne og rummene for sig? Her
spiller lydene ind. Dem kan I læse mere om nedenfor.

*Tid:*

I skal også gøre jer det klart, hvornår montagen skal foregå historisk set. Derudover skal
I finde ud af, om fortælleren, der eventuelt er med i montagen, er fra samme historiske
periode, eller om hun/han er på afstand af den. Fortælleren kan jo f.eks. foregive, at han
eller hun har fundet nogle historiske optagelser i DR’s arkiv.

I skal også finde ud af, hvor lang tid montagen skal vare. Lad den ikke overstige ca. 10
minutter. Gør hellere noget ud af kvaliteten!

*Lydrum:*

Find ud af, hvilke lydlige rum fortællingen skal foregå i: Er det et radiostudie? Eller er
det on location? Eller er det et opdigtet rum? Eller er det en kombination af flere rum,
som I klipper imellem?

*Lyde:*

I kan få brug for at anvende forskellige former for lyd:

Reallyd: Den lyd, som mennesker eller maskiner eller andet skaber i rummet.

Effektlyd: Teknisk fremstillet lyd. Det kan f.eks. være et højt bankende hjerte eller
forvrængninger af en eller anden slags – altså reallyde, som I har manipuleret med.
Moderne elektronik er nok god at lave effektlyde med, men man kan også eksperimentere med
at lave lyde, som man gjorde det i gamle dage. Måske kan sammenkrølningen af en avis lyde
som knitrende ild – hvem ved.

Speak: Tilrettelæggerens stemme, der kommenterer eller kommer med oplysninger til et eller
andet, der bringer programmet videre. Somme tider hører man en speak, der er lagt som
voice-over – det vil sige, at den taler hen over andre stemmer eller lyde. Hvis I anvender
denne form for virkemiddel, så sørg for, at I dæmper den lyd, der skal ligge i baggrunden.
Ellers kan man ikke høre, hvad der bliver sagt.

Musik: I kan lægge musik ind i montagen – enten som overgangsmusik til næste fase i
programmet, eller som underlægningsmusik. Husk, at musik kan være ekstremt
stemningsskabende. Derfor skal I være meget omhyggelige med jeres musikvalg.

Akustik: Ordet betyder egentlig "et rums lydforhold”. I skal i forbindelse med akustikken
under optagelsen være opmærksomme på, at I kan arbejde med at skabe dybde i rummet:
Ligesom på film kan man have en forgrund, en mellemgrund og en baggrund – nu er der blot
ikke tale om billeder, men lyd. Hvis I f. eks. interviewer en kok, så er han i forgrunden.
I mellemgrunden hører man måske en medhjælper skramle med gryder – og i baggrunden hører
man småsludrende søfolk. På den måde kommer lytteren til at opleve stedet meget
realistisk. I den forbindelse skal I også tænke på klangen i rummet: Der er stor forskel
på lydoptagelsen i et lille rum med tykke tæpper på gulvet – og på optagelsen i et
rungende kælderrum. I dag kan man teknisk manipulere med akustikken, men man kan også
arbejde med akustik ved at flytte lokalitet. Vær i øvrigt opmærksom på den afstand, I
holder mikrofonen fra munden, når I taler i den. Taler i afdæmpet og holder den tæt til
munden, kan det skabe en følelse af fortrolighed. Stor mikrofonafstand kan derimod skabe
fornemmelse af kølighed og distance.

Cleansound: Ordet henviser til, at man skal indspille noget lyd fra det rum, man optager
i. Hvis man ikke har det, vil der være dødstille på optagelsen, når man holder pauser. Og
det vil nærmest virke som en teknisk fejl på lytteren.

Pauser: Vær opmærksom på, at pauser kan have en stor virkning. De behøver ikke at betyde,
at programmet er gået i stå, men kan tværtimod skabe forventning og spænding. Brug
pauserne bevidst!

Klipning: Ligesom i film kan man klippe i lyd. Gennem klipningen kan I ændre på rækkefølge
og variere tempo og på den måde styre, hvad lytteren skal høre.

*Opbygning:*

Når I skal lave jeres montage, så er det vigtigt, at I først gennemarbejder, hvordan
rækkefølgen skal være af de enkelte indslag i programmet. Og den behøver ikke at være
kronologisk. Med andre ord kan I godt starte med noget, der rent tidsmæssigt ligger senere
end det første i beretningen. F. eks. kan indledningen være en dramatisk hændelse, der så
følges op af alt det, der førte til hændelsen.

Når I har besluttet jer for overordnet montagetype og undergenre (se ovenfor), skal I med
andre ord finde ud af, hvilke steder med tilhørende lydrum jeres montage skal foregå i.

Dernæst skal I finde ud af, hvilken rækkefølge I vil præsentere lydrummene i. Til det
formål vil det være bedst at lave et skema på computeren. I skemaet kan I også angive,
hvor lang tid hvert indslag skal vare, og hvilke lydformer I vil anvende (se under ”Lyde”
ovenfor).

Det er vigtigt, at I gør meget ud af dette forarbejde, så jeres radiomontage ikke kommer
til at virke for tilfældig. Forarbejdet gør også, at det bliver meget nemmere for jer at
lave montagen, da ideerne I forvejen er gennemdrøftet og systematikken er klar.

Når montagen er færdig, er det også vigtigt at finpudse den: Er der noget, der skal
forkortes, forlænges, slettes eller tilføjes? Er der noget, der skal byttes rundt på?
Virker lydene efter hensigten? Er lydkvaliteten i orden, eller skal vi indspille noget
igen? Er overgangene gode mellem de enkelte indslag?

**Mysteriekort**

Mysteriekort mangler

