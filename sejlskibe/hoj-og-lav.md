## Høj og lav

> "Der var mange gange, at skipperen eller styrmanden sagde til drengene: "Nu
> ka' I bare vente jer til vi kommer i søen, så skal vi nok sørge for jer!" Se
> det var jo en trussel, at så skulle de have tæsk, og så var det vel årsagen
> mange gange til, at de simpelthen bare stak af for at blive fri for skibet."

Livet på sejlskibene var underlagt en lang række love og regler, skrevne
såvel som uskrevne. Mange af disse regler var nok nødvendige, mens
nogle i vores øjne kan virke barske og urimelige. Et sejlskib langt fra
havn var som et afsondret lille samfund, og i tilfælde af krise måtte der
ikke herske tvivl om, hvem der gjorde hvad. Derfor havde skipperen eller
kaptajnen altid det endelige ord, og man skulle altid adlyde ham. Det var
også skipperen, der var øverste myndighed, altså en slags dommer om
bord. Det var ham, som kunne straffe folk ved at trække dem i løn eller
sætte dem i land i den nærmeste havn. Det gav skipperen et stort ansvar,
men også mulighed for at tyrannisere sine folk, når skibet var på havet,
hvis det var det, han ville. Omvendt kunne han også belønne mandskabet
med ekstra fritid i havn, ekstra kost eller måske en lønforhøjelse.

Når man stod til søs med et sejlskib, måtte man blot håbe, at skipperen var en
rimelig mand, og at han og besætningen behandlede én godt. Men det var ofte
ikke tilfældet. Selv om det var ulovligt, blev fysisk afstraffelse som tæv
eller spark ofte brugt over for skibsdrengene, der jo var nye i faget og
lavede fejl en gang imellem. Man kunne ikke stille meget op, hvis man kom om
bord på et *uheldigt skib*. Man var ifølge loven forpligtet til at sejle med i
minimum to år, og der var ikke mulighed for at sige jobbet op. Stak man af fra
skibet, når det kom i havn, blev man kaldt for *rømningsmand*. Og hvis man var
det, måtte myndighederne i land arrestere en, og så måtte man betale en ret
stor bøde eller i værste fald gå i fængsel.

> "Jeg mønstrede om bord i en galease, der lå i Frihavnen i København og
> skulle være bedstemand. Det var et lille skib – indenrigs. Da jeg havde
> været der i to dage, så pakkede jeg sgu min sæk og så gik jeg i land. Jeg
> havde fået 15 kr. i forskud til en ny halmmadras. Så lagde jeg resten af
> pengene på madrassen og til ham den anden dreng, der var om bord, sagde jeg:
> "Nu ka' du give ham dem der og sige jeg er gået!" Så var jeg jo
> rømningsmand. --- Men så kom der jo bud fra Sø- og
> Handelsretten[^handelsretten], at jeg var rømningsmand og jeg skulle
> straffes. Og så fik jeg en bøde på 12 kroner, og ham det frække bæst der i
> Holmensgade[^holmensgade] 1. udskrivningskreds han mente jo, jeg var et
> forfærdeligt menneske, at jeg sådan kunne rømme fra skibet. Han skrev ned i
> min søfartsbog, at jeg rømte. Så tænkte jeg: "Tak skal du ha', nu får du
> aldrig nogen hyre mere!" Nej, jeg var en storforbryder!".

Om bord på skibet var folk ordet efter rang. Officererne var selvfølgelig
øverst, men mellem resten af mandskabet var der nogle helt klare, uskrevne
regler for, hvordan man skulle omgås hinanden. Der var ingen plads til sarte
følelser eller fine fornemmelser. Omgangstonen var rå og kontant, men
sammenholdet kunne være stærkt.

De ældste matroser havde mest at skulle have sagt. Den ældste fik den bedste
køje og det behageligste arbejde, men måtte til gengæld gå forrest, når det
virkelig gjaldt. Det kunne være vanskeligt arbejde i riggen[^riggen] eller
måske som søfolkenes talsmand over for kaptajnen, hvis der var noget, de var
utilfredse med. Systemet fortsatte hele vejen ned til skibsdrengen eller
kokkedrengen, der ikke havde ret meget at sige. Til gengæld var det
almindeligt, at man skulle hjælpe hinanden med arbejdet og hverdagens
problemer. Den mere erfarne skulle være parat til at hjælpe den mindre erfarne
med arbejdet.

> "Ja, det er sådan, altså når vi er i søen, at hvis der er et job vi mener vi
> kan klare bedre end en anden, at vi ta'r det. Det er somme tider, det har
> jeg da set, at de [skibsdrengene] har stået og rystet for at skulle gå til
> vejrs, når sejlet rigtig har slået til. Så har jeg sagt somme tider: "Bliv
> du bare nede, det skal jeg nok klare selv." Det har jeg gjort flere gange.
> Og jeg ved en jeg sejlede med, senere han blev skipper, da jeg kom til at
> sejle med ham, så sagde han: "Jeg kan sgu huske da jeg var en dreng, du var
> flink ved mig og lod mig blive nede." Men jeg vidste jo, hvor farligt det
> var for nybegyndere at komme op i sådan et sejl."

Folkene holdt øje med hinanden i dårligt vejr og var parat til at give en
hånd, når det kneb. Det var en helt naturlig sag, og der var ingen, der sagde
tak for hjælpen --- man forventede, at alle ville gøre det samme. En selvfølge
var det, at man deltes om provianten[^provianten]. Der var ingen, der kunne
tage noget til side til sig selv uden at være en dårlig kammerat. Derfor købte
man heller aldrig ekstra proviant med. Man hjalp også hinanden i fritiden, og
at låne lidt penge til en kammerat var der ikke noget i vejen for.

> "Hvis der var noget man kunne hjælpe med gjorde man det. Jeg har da f.eks.
> vasket tøj for en og syet og stoppet for en anden – en svensker, og jeg blev
> selv engang hjulpet med nogle rubler oppe i Skt. Petersborg[^petersborg],
> dengang kunne jeg ikke få noget hos skipperen. Der var en der gav mig lidt.
> Han tænkte det var synd, at jeg ikke skulle have en ting med hjem til mine
> forældre. Man kunne købe de her æg med mange små inden i og tobaksdåser. Det
> var russisk lakarbejde."

Gensidig tillid var forudsætningen for, at man kunne hjælpe og stole på
hinanden som skibskammerater. Hvis nogen brød denne tillid, reagerede de
andre. Tyveri var groft brud på kammeratskabet --- ja, selv mistanke om tyveri
kunne ophidse gemytterne. At låse sin skibskiste[^skibskiste] var det samme
som at beskylde kammeraterne for at være tyvagtige. Den slags tolererede man
ikke.

> "Man måtte ikke låse sin skibskiste. Det var det samme som at vi mistænkte
> kammeraterne for at stjæle. Jeg havde en lås i kisten, og jeg kunne ikke
> tage nøglen ud uden at jeg skulle låse den, og den måtte ikke sidde i for de
> stødte benet imod. "Hvad skal jeg gøre?" spurgte jeg. "Ja, du kan brække
> låsen af!" sagde de. Det måtte jeg så gøre."

Bonde var et skældsord i et sejlskib. Et bondeskib var et skib, hvor tingene
blev grebet forkert an, og hvor kammeratskabet ikke fungerede. I de fleste
skibe fungerede kammeratskabet godt. Det betød ikke, at folk ikke kunne blive
uvenner, men konflikterne blev løst efter reglerne. En af reglerne kunne være
slagsmål, helst overvåget af andre af besætningen. Når kampen var slut, skulle
de to kamphaner være gode venner igen. Der var ikke plads til langvarigt had
på et sejlskib, fordi man var meget afhængige af hinanden.

[^handelsretten]: Sø- og handelsretten er domstol for sager, der har med skibe
  at gøre.
[^holmensgade]: Holmensgade er en gade i København.
[^riggen]: Riggen er alt det, der sidder på masterne.
[^provianten]: Proviant er maden om bord.
[^petersborg]: Skt. Petersborg er en by i Rusland.
[^skibskiste]: Skibskiste er en kiste til opbevaring af private ejendele som
  tøj mm.
