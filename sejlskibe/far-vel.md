## Far-Vel

> "Jeg var lige konfirmeret og så skulle jeg ud med den gamle Petersen, det
> var vores nabo. Han boede ved siden af far og mor, og det var vist aftalt
> længe før jeg blev konfirmeret."

<!-- TODO: Picutre -->

I sejlskibstiden[^sejlskibstiden] havde man ikke mulighed for at vælge mellem
uddannelser og beskæftigelse som i dag. Drengene kom meget ofte til at lave
det samme som faderen, mens pigerne skulle lære at holde hus ved at tjene på
gårdene eller i større husholdninger. Her skulle de være, til de var
giftemodne[^giftemodne]. Konfirmationen var et afgørende skel. Det omgivende
samfund anså herefter én for at være klar til arbejdslivet. Når man blev
konfirmeret, gik der ikke længe, før leg blev til alvor. Familierne var
børnerige og havde som regel ikke ret mange penge.  Når barnet blev sendt af
sted, var der en mund mindre at mætte. Hvis man var dreng i et søfartssamfund,
eller hvis ens familie var beskæftiget i søfartserhvervet[^søfartserhvervet],
så var der gode chancer for, at man selv skulle til søs. Tradition spillede en
stor rolle, og mange gange var det allerede aftalt på forhånd, hvilket skib
den unge skulle sejle med. Nogle gange kunne det gå hurtigt, og før
konfirmanden vidste af det, kunne han være på vej til skibet.

> "Konfirmationsfesten skulle være om onsdagen, da vi skulle til alters, og da
> var jo lagt stort i kakkelovnen[^kakkelovnen]. De skulle jo være der alle
> sammen, når vi kom hjem fra den kirkehistorie der, og skulle spise, og det
> gik fint med det, og så der klokken fem om eftermiddagen, da kom der sgu et
> telegram at jeg skulle rejse klokken fem. Jeg havde fået hyre[^hyre]."

Arbejdsaftaler med skipperen eller ejeren af skibet var tit indgået på
forhånd, men før man kunne komme om bord, skulle man lige ses an.

> "Jeg gik med min bedstemor derned, og hun spurgte, om han havde brug for en
> dreng. Ja, det har vi, sagde han, er det ham der? Ja, det var det jo. Ja vi
> kan godt prøve at tage ham med. Og så skulle jeg have ti kr. om måneden, og
> hvis jeg så duede til noget skulle jeg have femten kr."

I søfartssamfund blev konfirmationen afholdt tidligere, så drengene kunne nå
at sejle ud med skibene, lige så snart isen begyndte at smelte i slutningen af
marts eller i begyndelsen af april:

> ”Vi havde altid konfirmation fjorten dage før andre havde. Så sejlede vi til
> Marstal[^Marstal]. De skibe der havde været hjemme og overvintre og blev
> repareret om vinteren, de skulle gerne ud senest i april og så skulle
> konfirmationen være overstået først. Det var hyrebasser[^hyrebasser], det
> kaldte vi dem dengang, altså privatfolk, der forhyrede[^forhyrede] søfolk.
> De havde gerne sådan en lille søudrustningsforretning ved siden af med
> olietøj og søstøvler og forskellige knive, hvad en sømand skulle have,
> merlespir og sejlhandsker og sådan.”

Udrustningen blev der mange gange sørget for hjemmefra. Køjesækken og
skibskisten var vigtige. Skibskisten blev gerne pakket af moderen. Og
konfirmanden kunne regne med at få en god og fornuftig udrustning med sig med
tøj til alt slags vejr, hvis familien var vant til at beskæftige sig med
arbejdet på søen. Selve mønstringen om bord foregik på den måde, at den nye
dreng fik anvist en køje forude --- og så blev han straks kastet ud i
arbejdet. Allerede på det tidspunkt gik sølivets barske realiteter op for den
unge, og nogle af barndommens drømme er nok hurtigt fordampet op i den blå
luft.

[^sejlskibstiden]: Sejlskibstid er dengang, sejlskibene sejlede.
[^giftemodne]: Giftemoden er, når man er gammel nok til at blive gift.
[^søfartserhvervet]: Søfartserhverv er de jobs, som har forbindelse med skibe.
[^kakkelovnen]: ”Lagt i kakkelovnen” er et udtryk for optræk til ballade
[^hyre]: Hyre betyder løn.
[^Marstal]: Marstal er søfartsby på øen Ærø, der ligger syd for Fyn.
[^hyrebasser]: Hyrebasser er folk, der ledte efter mænd og drenge, som kunne
  få job på skibene.
[^forhyrede]: Forhyrede er ansatte.
